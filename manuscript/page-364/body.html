<div class="leaf flex"><div class="inner justify"><p>Anna avasi silmänsä, lähti vuoteesta, kasvoillaan kuoleman-väsynyt ilme. Istahtaen vielä sängyn reunalle hän katseli permantoon. Värittömällä äänellä hän sanoi:</p><p>--- Ajattelin tänä yönä, että tapan hänet. Christophe hätkähti kauhusta.</p><p>--- Anna! huudahti hän.</p><p>Anna katsahti synkännäköisenä ikkunaan.</p><p>--- Anna! toisti Christophe. Jumalan nimessä!… Ei häntä!… Hän on parhain meistä…</p><p>Anna myönsi:</p><p>--- Ei häntä. Niin kyllä.</p><p>He katsoivat toisiinsa.</p><p class=" stretch-last-line ">Kauan he olivat jo ajatelleet tätä. He tiesivät, että se oli ainoa pelastuskeino. He eivät jaksaneet sietää valheessa elämistä. Eivätkä he koskaan olleet edes kuvitelleet saattavansa paeta yhdessä: he tiesivät, ettei se hyödyttäisi mitään: sillä ne ulkonaiset esteet, jotka heitä eroittivat, eivät olleet suurin kärsimys, vaan sisälliset,</p></div> </div>