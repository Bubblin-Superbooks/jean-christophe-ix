<div class="leaf flex"><div class="inner justify"><p>--- Minä jätän sinut vielä. Se on varma. Sinun tehtäväsi on olla jättämättä enää minua.</p><p>--- Mutta jos elämäni sammuu?</p><p>--- Sytytä se toisissa.</p><p>--- Jos kuolema on minussa?</p><p>--- Elämä on muualla. Mene, avaa sille ovesi. Mieletön, miksi sulkeudut talosi raunioihin! Astu ulos itsestäsi. On muita paikkoja asuaksesi.</p><p>--- Oi, elämä, elämä! Näen sinut… Minä etsin sinua itsestäni, tyhjästä ja suljetusta sielustani. Sieluni murtuu; haavojeni ikkunoista virtaa sisälle ilma; minä hengitän, minä saan sinut jälleen, oi elämä…</p><p>--- Minä löysin taas sinut… Vaikene, ja kuuntele.</p><p class=" stretch-last-line ">Ja Christophe kuuli palaavan elämän laulun kuin puron kohinan. Nojaten ikkunanlautaansa katseli hän ulos. Ja näki, että metsä, joka vielä eilen oli ollut kuollut, hohti auringonpaisteessa ja häilyi tuulessa, lainehtien kuin valtameri. Puiden selkäpiitä iloisesti värisyttäen</p></div> </div>